«Өфө» футбол клубы яңы баш тренер менән килешеүгә ҡул ҡуйылыуы хаҡында иғлан итте. Ул – Мәскәүҙең «Велес» клубында ошондай уҡ вазифала эшләп киткән 37 йәшлек Алексей Стукалов. Баш ҡала командаһының матбуғат хеҙмәте хәбәр итеүенсә, килешеү 2023 йылдың июненә тиклем иҫәпләнгән.

Белешмә

Алексей Борисович Стукалов 1983 йылдың 24 ноябрендә Ставрополдә тыуған. Мәскәүҙә «Смена» клубының олимпия резервындағы балалар-үҫмерҙәр спорт мәктәбендә эш башлай, 2007 йылға тиклем тренер вазифаһын башҡара. 2007-2008 йылдарҙа «Спасатель» командаһы менән Мәскәү өлкәһе беренселегендә сығыш яһай.

2009 йылдан «Химки» клубында эшләй. 2016 йылда Калининградтың «Балтика»һында Игорь Зхаряктың ассистенты була. Һуңынан – Һарытауҙың «Сокол» командаһында тренер ярҙамсыһы һәм остаз.

2019 йылдың 14 ғинуарында «Велес»тың етәксеһе итеп тәғәйенләнә. 2019/20 йылдарҙа клуб ПФЛ беренселегенең «Запад» зонаһында беренсе урынды яулай һәм тарихта тәүге тапҡыр Милли футбол лигаһына сыға. 

Башҡортостан хәҙерге көндә мәктәптәрҙә стоматология бүлмәләре һаны буйынса Рәсәйҙә беренсе урында тора. «Сәләмәт йылмайыу» модулен ғәмәлгә ашырыу барышында республика мәктәптәрендә 66 стоматология бүлмәһе асылған да инде.

Хәтерегеҙгә төшөрәбеҙ, Радий Хәбиров тәүге «Юғарыға ос» форумында 800-ҙән ашыу уҡыусы белем алған мәктәптәрҙә стоматология бүлмәләрен асыу тураһында башланғыс менән сығыш яһағайны. Һаулыҡ һаҡлау министрлығы мәғлүмәттәре буйынса, уҡыу йылы башынан белгестәр 41 мең уҡыусыны ҡараған. Һәр икенсеһенә теш табибының ярҙамы кәрәк. Ә 11 меңдән ашыуы тейешле дауа алған.

Бөгөн Башҡортостан етәксеһе «Юғарыға ос» форумында республиканың 500-ҙән күберәк уҡыусы белем алған тағы 57 мәктәбендә яңы стоматология бүлмәләрен асыу хаҡында ҡарар ҡабул ителеүен әйтте.

    «Иң мөһиме – ҡорамал буш торорға тейеш түгел, шунда уҡ теш табибын да табырға кәрәк. Был балалар стоматологтары булмаған ауылдар өсөн бик мөһим. Республиканың 62 мәктәбендә «Мәктәптәргә – спорт көрәше» программаһы индерелгән, унда тренерҙар бар, секциялар бюджет иҫәбенә келәмдәр, спорт формаһын алған. Миңә мәғариф министры 2024 йылға 200 мәктәптә көрәш секциялары буласағын хәбәр итте. Беҙ спорт мастерҙарын әҙерләү маҡсатын ҡуйғанбыҙ тигәнде аңлатмай, уҡыусыларҙы физик яҡтан әҙерләргә, уларҙың һаулығын нығытырға кәрәк», — тине Радий Хәбиров.

«Башҡортса һөйләшәм, башҡортса яҙам» халыҡ-ара белем биреү акцияһы 24 апрелдә онлайн рәүештә уҙғарыла. Диктантта ҡатнашыу өсөн һылтанма буйынса теркәлергә кәрәк. Акцияла ҡатнашыусылар диктантты башҡорт телен белеү кимәленә ҡарап яҙырға мөмкин.

24 апрелдә иртәнге сәғәт 11-ҙә (Өфө ваҡыты) дөйөм белем биреү ойошмаларында, юғары уҡыу йорттарында, мәҙәниәт учреждениеларында, коммерция предприятиеларында, йәмәғәт ойошмаларында диктант яҙыу ойошторола. Башҡортостан юлдаш телеканалында, акцияның рәсми сайтында, YouTube видеохостингында, акцияны ойоштороусыларҙың социаль селтәрҙәрендә тура трансляция була:

11.00 – 11.25 – башҡорт телен башланғыс кимәлдә белгән ҡатнашыусылар өсөн диктант;

11.30 – 12.00 – башҡорт телендә иркен аралашҡандар өсөн диктант;

12.05 – 12.30 – башҡорт теленең төньяҡ-көнбайыш диалектында һөйләшкән ҡатнашыусылар өсөн диктант.

Дикторҙар:

Илшат Абдуллин, «Бүреләр» төркөмө солисы — башҡорт телен башланғыс кимәлдә белгән ҡатнашыусылар өсөн.

Эльвира Айытҡолова, Бөтә донъя башҡорттары ҡоролтайы Президиумы рәйесе – башҡорт телендә иркен аралашҡандар өсөн.

Альберт Исмаил, «Хаят-Исмаил» төркөмө ағзаһы, «Без башҡортлар» хәрәкәте әүҙемсеһе. 

Бөгөн Өфөнөң «Торатау» конгресс-холында «Юғарыға ос» өсөнсө мәктәп форумы асылды. Республика Башлығы Радий Хәбиров форумда мәғариф системаһы өсөн мөһим ҡарарҙар ҡабул ителеүен билдәләне. Былтыр апрелдә бөтә мәктәптәр дистанциялы уҡытыуға күсте. Ул ошо ҡыйынлыҡтарға ҡарамайынса, үҙ бурысын лайыҡлы башҡарған уҡытыусыларға рәхмәт белдерҙе.

    «Теүәл бер йыл һәм өс ай элек беҙ дистанциялы белем алыуға күскәйнек, бөгөн һәммәгеҙгә ошо йыл өсөн рәхмәт әйткем килә. Йыл бик ҡатмарлы булды, ләкин һеҙ бирешмәнегеҙ. Һеҙгә нисек ауыр булғанын аңлайым, онлайн-платформалар сыҙаманы, уҡытыу ҡыйынға төштө. ләкин һеҙ дистанциялы белем биреү системаһын бик тиҙ яйға һалып, 1,5 миллиондан ашыу дәрес үткәрҙегеҙ. Шуныһы мөһим: дистанциялы уҡытыу яңы мөмкинлектәр донъяһын асты», — тине Радий Хәбиров.

Республика етәксеһе һүҙҙәренсә, белем биреүҙең сифаты бик мөһим, быйылғы «Юғарыға ос!» форумының төп темаһы ошо.

Тағы бер мөһим бурыс – Берҙәм дәүләт имтиханын сифатлы итеп үткәреү, ҡағиҙә боҙоуҙарға юл ҡуймау. Республика хәҙер йәшел зонаға ҡарай (имтихан ғәҙел һәм объектив уҙғарылған төбәктәр), ул ошо позицияһын һаҡлап ҡалырға тейеш.

Башҡортостан башлығы шулай уҡ Мәғариф һәм фән министрлығына уҡытыусыларҙы артыҡ күп ҡағыҙ тултырыу эшенән ҡотолдорорға ҡушты.

Республикала «Мәғариф» милли проекты һөҙөмтәле ғәмәлгә ашырыла. Мәктәптәрҙә «Үҫеш нөктәләре»н асыу йәһәтенән Башҡортостан Рәсәйҙә беренсе урынды биләй, улар 200-гә яҡын, ә 2024 йылға 813-кә еткерергә кәрәк.

Форум башланыр алдынан Радий Хәбиров мәғариф системаһы өсөн инновациялы эштәр ҡуйылған экспозиция менән танышты һәм иң яҡшы уҡытыусыларҙы республиканың дәүләт наградалары менән бүләкләне. 

Денис Йосопов Асҡын районы хакимиәте башлығы вазифаһын ваҡытлыса башҡарыусы итеп тәғәйенләнде.

Элекке етәксе Ришат Дихин коронавирус йоҡторғандан һуң 27 марта ваҡытһыҙ донъя ҡуйҙы.

Денис Йосопов районда социаль һәм эске сәйәсәт мәсьәләләре менән дә шөғөлләнә. Быға тиклем ул Башҡортостан Башлығының Муниципаль берәмектәр менән үҙ-ара эш итеү идаралығында урындағы үҙидара органдары менән эшләү бүлегенең баш кәңәшсеһе булып эшләй. 

27 майҙа Өфөлә Илдар Абдразаҡовтың IV Халыҡ-ара музыка фестивале асыла. Гала-концерт күренекле педагог, Рәсәйҙең атҡаҙанған сәнғәт эшмәкәре, башҡорт вокал мәктәбен ойоштороусы Миләүшә Мортазинаның 95 йәшенә арнала.

Гала-концертта опера сәхнәһе йондоҙҙары һәм Миләүшә Мортазина класы уҡыусылары ҡатнаша. «Башинформ»ға Башҡорт опера һәм балет театрының матбуғат хеҙмәтенән хәбәр итеүҙәренсә, программала Елена Стихина (сопрано), Дилара Иҙрисова (сопрано), Әлфиә Кәримова (сопрано), Иҙрис Ғәзиев (тенор), Владимир Копытов (баритон), Василий Ладюк (баритон), Владислав Сулимский (баритон), Асҡар Абдразаҡов (бас), Илдар Абдразаҡов (бас) башҡарыуында рус һәм сит ил композиторҙары операларынан романстар һәм ариялар яңғырай. 

Өфөлә «Айыҡ ауыл» республика конкурсы финалсыларын бүләкләү тантанаһы уҙҙы. Ауылдар дүрт категорияға бүленде: эре, ҙур, урта, бәләкәй. Тәүҙә Башҡортостан Башлығы Радий Хәбиров «Айыҡ ауыл»дың финалына үткән 12 ауылдың экспозициялары менән танышты.

Район хакимиәттәре башлыҡтары һәм ауыл халҡы Радий Хәбировҡа ауылдарҙың тарихы, грант аҡсаһын нимәгә тотонорға йыйыныуҙары тураһында һөйләне.

Хәтерегеҙгә төшөрәбеҙ, былтырғы конкурс йомғаҡтары буйынса Башҡортостан Башлығы бүләк фондын арттырҙы, һөҙөмтәлә дөйөм бүләк фонды 40 миллион һум тәшкил итте. Еңеүселәргә 5 миллион һум тапшырылды, икенсе урынға – 3 миллион һум, өсөнсө урынға – 2 миллион һум.

Бүләкләү тантанаһын асып, республика етәксеһе «Айыҡ ауыл» конкурсын бик халыҡсан булыуын билдәләне.

    «Илебеҙҙең башҡа төбәк башлыҡтары менән аралашҡан ваҡытта мин һәр ваҡыт республикабыҙҙа халыҡтың яҡынса 40 проценты ауылда йәшәүе тураһында ғорурланып һөйләйем. Ауылда йәшәгән кешеләр – ауылдың йәне ул. Ауылдың үҫеше, яңы ғаиләләрҙең барлыҡҡа килеүе, балалар тыуыуы беҙҙең өсөн бик мөһим. «Айыҡ ауыл» конкурсына яңы көс бирҙек. Ҡыҙғанысҡа ҡаршы, һуңғы йылдарҙа республикала суррогат алкоголь күп һатыла башланы, хәмерҙән ағыуланып үлеү осраҡтары артты. Ҡайһы бер райондарҙа суррогат менән сауҙа итеүселәргә ҡаршы «хәрби операциялар» ойошторорға тура килде. «Айыҡ ауыл» конкурсы ла ошо йәһәтттән беҙгә ярҙам итте. Конкурс халыҡты, ауылдаштарҙы берләштерә. Ҡыҙыҡһыныу бар, кешеләр яҡшыраҡ йәшәргә теләй. Конкурс күп милләтле», — тине Радий Хәбиров.

Меңдән ашыу кеше йәшәгән эре ауылдар араһында беренсе урынды Учалы районы Илсе ауылы яуланы, икенсе урында – Өфө районы Шамонин ауылы, Тәтешле районы Шүлгән ауылы өсөнсө урынды алды.

Ҙур ауылдар араһында беренсе урында – Күгәрсен районы Исем ауылы, икенселә – Бөрө районы Бахтыбай ауылы, өсөнсөлә – Әбйәлил районы Таштимер ауылы.

Урта ауылдар категорияһында: Стәрлетамаҡ районы Күсәрбай ауылы, Ҡыйғы районы Иҫке Мөхәмәт ауылы һәм Бөрйән районы Брәтәк ауылы.

Бәләкәй ауылдар араһында Баймаҡ районы Түбәнге Яйыҡбай ауылы еңеү яуланы, «Айыҡ ауыл»дың көмөш призерҙары – Көйөргәҙе районы Яҡут ауылында йәшәүселәр, өсөнсөлә – Благовар районы Үрге Ҡарғалы ауылы.

Еңеүселәр һәм призерҙар финалсылар дипломы һәм аҡсалата сертификаттар менән бүләкләнде. Әйткәндәй, 12 финалсы араһында тауыш биреү «Голос РБ» порталында ойошторолдо. Еңеүселәрҙе һәм призерҙарҙы республика халҡы билдәләне. 

Балаҡатай районы Ямаш ауылында яңы балалар баҡсаһы үҙ ишектәрен асты. Быға тиклем ауылдағы балалар баҡсаһы 1896 һәм 1916 йылдарҙа төҙөлгән ике бинала урынлашҡайны. Республика башлығы хакимиәтенән хәбәр итеүҙәренсә, заманса балалар баҡсаһы 95 сабыйға иҫәпләнгән.

Учреждение бинаһында санитар талаптарға тап килгән аҙыҡ-түлек блогы, музыка залы, медицина блогы, төркөм һәм йоҡо бүлмәләре бар. Температураны көйләргә мөмкинлек биргән автономлы газ ҡаҙанлығы менән тәьмин ителгән. Балалар баҡсаһы биш, шул иҫәптән ясле төркөмөнә иҫәпләнгән.

Балалар баҡсаһы биләмәһендә резина япмалы биш уйын зонаһы булдырылған, ҡомлоҡтар, каруселдәр, тауҙар ҡуйылған.

Алдан хәбәр ителгәнсә, 2020 йылда федераль бюджет балалар баҡсалары төҙөү өсөн республикаға 3,9 миллиард һум бүлде. 